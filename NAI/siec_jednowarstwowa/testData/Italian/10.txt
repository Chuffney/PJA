Può vivere fino a 25 anni[6]. Generalmente forma banchi durante il giorno che stazionano a qualche decina di metri dal fondale per sparpagliarsi e raggiungere il fondo di notte per alimentarsi. Alcune popolazioni possono compiere migrazioni lunghe e impegnative (fino a 1000 km) per raggiungere le aree riproduttive, le zone di caccia o i quartieri di svernamento mentre altre sono relativamente stanziali[4].

Alimentazione
Il merluzzo bianco è un pesce onnivoro molto vorace. Gli esemplari giovanili si nutrono all'inizio di zooplancton, quindi con la crescita predano crostacei e altri invertebrati bentonici, mentre l'adulto caccia soprattutto altri pesci. Raramente alghe e altre sostanze vegetali entrano nella dieta[4]. Si nutre prevalentemente all'alba e al tramonto[6].
Ha corpo abbastanza slanciato, con testa piuttosto grande e allungata. La mascella superiore è leggermente sporgente rispetto all'inferiore, sotto quest'ultima è presente un vistoso barbiglio chiaro. Ha tre pinne dorsali e due anali, tutte separate solo da un breve spazio; le pinne ventrali sono in posizione giugulare e la pinna caudale ha margine posteriore dritto. La linea laterale, molto evidente, ha una curva verso il basso dopo le pinne pettorali[8][9].

La livrea è variabile, dal brunastro al verdastro sul dorso, che è cosparso di macchie grigiastre, verdastre o brune, talvolta biancastre, mentre diventa più sfumato sui fianchi. La colorazione può avere riflessi dorati o rossicci negli esemplari che vivono fra le rocce o nei letti di alghe. Il ventre è biancastro. La testa è spesso coperta di macchiette più scure dall'apparenza di "lentiggini". La linea laterale è chiara e ben visibile. Gli esemplari sotto i 10 cm hanno spesso un disegno a quadretti su dorso e fianchi[7][8].