Honosné umění často vznikalo na pozadí ekonomické bídy. Neúroda v 17. století vedla až k hladomorům a obchod ve Středomoří stagnoval, i když Anglie a Nizozemí úspěšně obchodovaly s Východem a zakládaly k tomu účelu velké obchodní společnosti, které položily základy kapitalismu a vzestupu buržoazie. Špatnou ekonomickou situaci ještě zhoršily morové rány, které v polovině 17. století zasáhly zejména Středomoří. Byly také války, často v souvislosti s konfrontací mezi katolíky a protestanty, jako třicetiletá válka (1618–1648), jež zpustošila střed Evropy,[9] zatímco na východě probíhaly vleklé osmansko-habsburské války (druhé obléhání Vídně bylo roku 1683). Všechny tyto faktory způsobily vážné zbídačení obyvatelstva; v mnoha zemích dosáhl počet chudých a žebráků čtvrtiny populace.[10]

Výtvarné a architektonické baroko má původ v Itálii, především v papežském sídle Římě, který od umění očekával pomoc při šíření katolické reformace čili protireformace. Protestantská reformace 16. století totiž rozdělila západní Evropu na konfesně definované oblasti a donutila i katolickou církev nově promyslet svou nauku i praxi a navázat užší vztah s věřícími. Reforem tridentského koncilu (1545–1563) se chopilo především nově založené Tovaryšstvo Ježíšovo (jezuitský řád), rychle se šířící a využívající pro své působení i prostředky umění. Protireformace také upevnila postavení papežů, kteří pokračovali v programu expanze a urbanistické obnovy Říma. Zatímco protestantismus z ideologických důvodů tíhl k výrazové prostotě až obrazoborectví, katolická církev byla největším uměleckým patronem té doby a používala umění jako srozumitelný prostředek šíření svých myšlenek.[11]
tamní věrouka nebyla náboženským obrazům nakloněna, nejvíce v kalvinistických regionech, kde byly takové obrazy a sochy často považovány za modly a ničeny. Protestanské země proto více rozvíjely světské náměty, a pokud náboženské umění zcela nevymizelo, získalo střídmější a osobnější charakter. Také vzestup buržoazie, která do umění investovala, aby zdůraznila své postavení, s sebou přinesl nová témata vzdálená velkolepým scénám preferovaným aristokracií. Mezi žánry, které se v období baroka rozvíjely, vynikají žánrová malba, která přebírá své vzory z každodenního života venkova či města, chudiny a žebráků, obchodníků a řemeslníků nebo slavností a lidového prostředí; dále krajinomalba, která povyšuje vyobrazení přírody na samostatný žánr, zatímco do té doby příroda sloužila pouze jako kulisa pro historické či náboženské výjevy; dále portrétní malba, soustředící se na jedince a obecně mající realistickou složku;
dále zátiší, zobrazující neživé předměty, ať už jsou to domácí předměty, květiny, ovoce nebo jiné potraviny, nábytek, hudební nástroje atd.; a konečně vanitas, typ zátiší, vypovídající o pomíjivé povaze lidské existence, kterou symbolizuje přítomností lebek nebo koster, svíček nebo přesýpacích hodin.[31]