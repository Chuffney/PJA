Podľa spomienok českého vydavateľa, cestovateľa a esperantistu Petra Chrdleho stáli esperantisti priamo za zrodom českojazyčnej aj slovenskojazyčnej mutácie Wikipédie.[8] V prípade slovenskojazyčnej konkrétne slovenský informatik, pedagóg a esperantista Viliam Búr,[9][10] inšpirovaný zakladateľom esperantskej Wikipédie, americkým informatikom Chuckom Smithom.[11][12] Chuck Smith sa v novembri 2002 zúčastnil na konferencii Aplikoj de Esperanto en Scienco kaj Tekniko (aplikácie esperanta vo vede a technike) v stredočeských Dobřichoviciach, kde mal prednášku o princípoch a procese vzniku anglickojazyčnej a esperantskej mutácie v roku 2001, ale aj cieľoch wikipedického hnutia a získavaní nových záujemcov o prispievanie celosvetovo. Po skončení konferencie odcestoval Chuck Smith najprv do Brna, kde pomohol ďalšiemu účastníkovi konferencie, prekladateľovi a esperantistovi Miroslavovi Malovcovi, založiť českojazyčnú mutáciu a následne aj na Slovensko, kde inšpiroval Viliama Búra, rovnako účastníka konferencie k založeniu slovenskojazyčnej.[8]
S rozvojom strojového prekladu rastie aj počet článkov, vytvorených prekladom z iného jazyka s využitím tejto techniky. Hoci výstup strojových prekladačov zvyčajne nie je vhodný na priame zverejnenie, dá sa využiť ako základ pre ďalšie manuálne významové, gramatické a štylistické úpravy prekladu.

V rámci wikiprojektu Česko-slovenská Wikipédia, ktorého účelový prekladací nástroj využíva jazykovú blízkosť češtiny a slovenčiny a špecifický spôsob, akým prekladacia služba Google Translate pristupuje k prekladu tohoto páru jazykov, vzniklo na slovenskej Wikipédii od roku 2013 prekladom z češtiny 6 857 článkov a obdobne na českej Wikipédii rádovo tisíce článkov prekladom zo slovenčiny.[24]

Od roku 2015 je na slovenskej Wikipédii k dispozícii aj oficiálny prekladací nástroj Content Translation, umožňujúci strojovo asistovaný preklad článkov z viacerých jazykov so zachovaním wiki formátovania. Ku koncu roku 2023 bolo na slovenskej Wikipédii zverejnených približne 2 120 prekladov s využitím tohto nástroja.[25]
Redaktorská základňa slovenskej Wikipédie je pomerne malá (absolútne aj relatívne na počet hovoriacich, viď porovnanie nižšie), stabilná, v rokoch 2010 – 2021 s mierne klesajúcim trendom. V roku 2023 na jej tvorbe spolupracovalo približne 147 aktívnych (5 a viac úprav mesačne) a 16 veľmi aktívnych (100 a viac úprav mesačne) redaktorov.[pozn. 3]
